# Umhverfisráðuneytið alþýðunnar

Umhverfisráðuneyti alþýðunnar er ætlað að byggja upp samstöðu meðal alþýðu manna um aðgerðir í umhverfismálum sem byggja á samfélagslegu réttlæti.

Loftslagsváin er ein af afleiðingum ójöfnuðar og valdaójafnvægis í samfélaginu. Hin fáu ríku og valdamiklu þurfa ekki að svara neinum, þau eru drottnarar jarðarinnar. Þau hafa komist upp með að brjóta niður samfélag manna, öryggisnet almennings og stofnanir sem ætlað er að styðja jöfnuð og réttlæti. Og þau hafa komist upp með að ganga á náttúrugæði jarðar; menga, sóa, eyða og spilla. 

Frumskilyrði þess að ná tökum á loftslagsvánni er að taka völdin af auðvaldinu, gerandanum. Hann getur aldrei orðið hluti af batanum.

Þess vegna er mikilvægt að alþýða manna ræði saman, móti stefnu og samhljóm, stilli saman vonir og væntingar um nýjan heim. Sá heimur mun ekki verða til innan óbreytts kerfis. Til að bjarga heiminum, samfélaginu og framtíðinni þurfum við sjálfstæðan vettvang ósnertan af hagsmunum þeirra sem eru að tortíma þessu öllu.

Umhverfisráðuneyti alþýðunnar ætlar sér að marka leiðina og hefja baráttuna. Markmiðið er ekki að verða enn einn umsagnaraðilinn um ráðagerðir auðvaldsins og þess ríkisvalds sem það stýrir heldur að marka sjálfstæða stefnu byggða á réttlæti og siðferði sem á rætur í samstöðu hinna kúguðu, þjáðu, valdalausu og lítilsvirtu. Þetta verður stefna framtíðarinnar, þeirra sem eru valdalaus í dag en vita að engin framtíð verður án þess að þau rísi upp og taki sér það vald sem þau sannarlega eiga rétt á.

Öllum er frjáls þátttaka innan umhverfisráðuneytis alþýðunnar. Þar hafa allir sitt stæði og sitt púlt, það er hlustað á alla, allir fá hlutverk. Því fleiri sem taka þátt því sterkari verður samhljómurinn og aflið.

Umhverfisráðuneyti alþýðunnar mun heyja stjórnmál lífs og dauða og velja sér baráttuaðferðir við hæfi.
